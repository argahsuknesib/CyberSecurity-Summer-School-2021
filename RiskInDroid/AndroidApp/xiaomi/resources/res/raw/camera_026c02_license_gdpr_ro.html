<!DOCTYPE html><html><head><meta charset='UTF-8'></head><body>
<div id='RO'><p><strong>Acord privind serviciile și licența software</strong></p><p><strong>[Notă importantă]</strong></p><p>Prin prezenta, <a id="_Hlk513026998"></a>Shanghai Imilab Technology Co., Ltd. (denumită în continuare „Imilab”) reamintește utilizatorului să citească cu atenție și să înțeleagă în mod complet Acordul privind serviciile și licența software (prezentul „Acord”). <strong>Utilizatorul va citi cu atenție și va înțelege în mod complet clauzele prezentului Acord, în special cele legate de exonerarea sau de limitarea răspunderii societății Imilab, de soluționarea litigiilor și de legislația aplicabilă.</strong> <strong>Vi se atrage atenția asupra clauzelor legate de exonerarea sau de limitarea răspunderii, care sunt marcate cu caractere aldine. Citiți cu atenție și alegeți dacă acceptați sau nu acceptați prezentul Acord (minorii trebuie însoțiți de către tutorele legal la citirea prezentului Acord). Prin descărcarea, instalarea și utilizarea software-ului, precum și prin obținerea și conectarea la contul dvs., sunteți de acord să acceptați prezentul Acord și să vă asumați în totalitate obligațiile în temeiul clauzelor acestuia.</strong></p><p><strong>Imilab își rezervă dreptul de a modifica prezentul Acord. Clauzele actualizate ale prezentului Acord vor fi publicate pe site-ul web oficial sau în software și intră în vigoare la data publicării.</strong> Utilizatorul poate să descarce din nou și să instaleze software-ul sau să vizualizeze cea mai recentă versiune a clauzelor prezentului Acord pe site-ul web. <strong>După ce Imilab modifică clauzele prezentului Acord, dacă nu acceptați clauzele modificate, încetați imediat utilizarea software-ului și a serviciilor „Cameră Mi 360° (1080p)</strong>”<strong> furnizate de către Imilab; continuarea utilizării de către utilizator a software-ului și a serviciilor „Cameră Mi 360° (1080p)”</strong><a id="OLE_LINK5"></a><strong> furnizate de către Imilab va fi considerată acceptare a clauzelor modificate ale prezentului Acord.</strong></p><h1><strong>1. Prevederi generale</strong></h1><p>1.1. Prezentul Acord reprezintă acordul încheiat de către și între dvs. (denumit în continuare „Utilizatorul”) și Imilab și partenerul său operațional (denumit în continuare „Partenerul”) privind descărcarea, instalarea și utilizarea de către Utilizator a software-ului „Cameră Mi 360° (1080p)” (denumit în continuare „Software-ul”) al Imilab și utilizarea serviciilor relevante ale Imilab.</p><p>1.2. Software-ul și serviciile sunt furnizate de către Imilab pentru instalarea pe (inclusiv, dar fără a se limita la) dispozitive terminale mobile inteligente, pentru furnizarea serviciilor Imilab Utilizatorului care utilizează respectivul terminal inteligent.</p><p>1.3. Dreptul de proprietate și dreptul de operare a Software-ului și a serviciilor va reveni societății Imilab.</p><h1><strong>2. Domeniul de aplicare al acordării licenței software</strong></h1><p>2.1. Imilab acordă Utilizatorului o licență personală, netransferabilă și neexclusivă de utilizare a Software-ului, fără drept de sublicențiere.</p><p>2.2. Utilizatorul poate să instaleze, să utilizeze, să afișeze și să execute Software-ul pe un singur dispozitiv terminal mobil în scop necomercial. Totuși, Utilizatorul nu va instala, nu va utiliza și nu va executa Software-ul în scop comercial. Utilizatorul nu va copia, nu va schimba și nu va modifica datele Software-ului, nici datele stocate în memoria oricărui dispozitiv terminal în timpul executării Software-ului și datele interactive generate între client și server în timpul executării Software-ului și nu va executa Software-ul cu inserturi, nici nu va crea lucrări derivate, indiferent de formă, inclusiv, dar fără a se limita la inserturi, acces la Software și la sisteme corelate prin instrumente/servicii terțe neautorizate. Dacă este necesar să vindeți, să copiați sau să distribuiți Software-ul în scop comercial, de ex., preinstalarea sau livrarea în pachet a software-ului, trebuie să obțineți o autorizație în scris și licența din partea Imilab.</p><p>2.3. Fără permisiunea Imilab, Utilizatorul nu va instala Software-ul pe alte dispozitive terminale pentru care nu există permisiune explicită din partea Imilab, inclusiv, dar fără a se limita la dispozitive set-top box, console de jocuri, televizoare, playere DVD etc.</p><p>2.4. Utilizatorul poate face o copie a Software-ului în scopul utilizării Software-ului și a serviciilor, dar aceasta va fi utilizată doar ca o copie de rezervă. Copia de rezervă trebuie să conțină toate informațiile privind dreptul de autor cuprinse în software-ul original.</p><p>2.5. Cu excepția autorizării explicite acordate prin prezentul Acord, Imilab nu acordă alte drepturi Utilizatorului. Dacă Utilizatorul intenționează să utilizeze orice alte drepturi, trebuie să obțină în prealabil consimțământul în scris din partea Imilab.</p><h1><strong>3. Achiziția, instalarea și upgrade-ul Software-ului</strong></h1><p>3.1. Utilizatorul va descărca și va instala Software-ul de pe site-ul web sau în maniera specificată de către Imilab. Fiți atent să nu descărcați Software-ul de pe site-uri web nespecificate, pentru a preveni infectarea dispozitivelor mobile cu programe rău intenționate care pot să distrugă datele utilizatorului și să obțină informațiile confidențiale ale utilizatorului. Dacă achiziționați Software-ul sau programul de instalare cu același nume precum Software-ul de la un terț care nu a fost autorizat de către Imilab, Imilab nu poate garanta că acesta va fi utilizat normal, iar Imilab nu acceptă răspunderea pentru niciun fel de pierderi pe care le suferiți prin aceasta.</p><p>3.2. Utilizatorul trebuie să selecteze versiunea Software-ului care se potrivește cu dispozitivul terminal instalat. În caz contrar, orice probleme software, probleme legate de dispozitiv sau daune care decurg din nepotrivirea între versiunea Software-ului și modelul dispozitivului vor fi asumate exclusiv de către Utilizator.</p><p>3.3. Pentru a îmbunătăți experiența de utilizare și a optimiza conținutul serviciilor, Imilab își rezervă dreptul de a furniza o versiune de schimb, modificată și îmbunătățită a Software-ului și, de asemenea, își rezervă dreptul de a percepe o taxă pentru această înlocuire, modificare sau upgrade, dar va obține consimțământul dvs. în prealabil pentru astfel de taxe. Software-ul va activa implicit caracteristica „solicitare upgrade” pentru Utilizator. În funcție de versiunea Software utilizată de Utilizator, Imilab oferă Utilizatorului discreția de a activa sau nu caracteristica respectivă. După lansarea noii versiuni a Software-ului, Imilab nu garantează faptul că versiunile mai vechi ale Software-ului vor continua să fie utilizabile.</p><h1><strong>4. Specificații privind utilizarea</strong></h1><p><strong>4.1. Utilizatorul poate utiliza Software-ul și serviciile în conformitate cu prezentul Acord și cu legislația în vigoare. Utilizatorul nu va întreprinde următoarele acțiuni:</strong></p><p>4.1.1. Nu va șterge informațiile privind dreptul de autor din Software și din alte copii și nu va modifica, nu va șterge și nu va eluda măsurile tehnice setate de Software pentru protecția drepturilor de proprietate intelectuală;</p><p>4.1.2. Nu va efectua operațiuni de inginerie inversă asupra Software-ului, cum ar fi dezasamblarea, decompilarea sau alte încercări de a obține codul sursă al Software-ului;</p><p>4.1.3. Nu va adăuga, nu va elimina și nu va modifica efectele de rulare sau caracteristicile Software-ului prin modificarea sau falsificarea instrucțiunilor și a datelor în timpul rulării Software-ului și nu va opera sau disemina în alt mod către public software-ul sau metodele utilizate în scopurile descrise mai sus, indiferent dacă scopul este comercial sau nu;</p><p>4.1.4. Nu va utiliza Software-ul pentru a întreprinde acțiuni în detrimentul securității rețelei, inclusiv, dar fără a se limita la: utilizarea datelor sau a accesului neautorizat la servere/conturi neautorizate; accesul neautorizat la rețele publice sau la sistemul de operare al altora și ștergerea, modificarea sau adăugarea oricăror informații stocate; încercări neautorizate de a detecta, a scana sau a testa slăbiciunile rețelei sau ale sistemului Software-ului ori de a întreprinde alte acțiuni care elimină securitatea rețelei; încercarea de a interfera sau de a perturba funcționarea normală a site-ului web sau a sistemului Software-ului, de a răspândi deliberat programe rău intenționate sau viruși ori de a efectua alte acțiuni care împiedică sau interferează cu serviciile informatice obișnuite în rețea; falsificarea numelui sau a numelor parțiale ale pachetelor de date TCP/IP;</p><p>4.1.5. Utilizatorul nu se va conecta sau nu va utiliza Software-ul și serviciile prin software sau sisteme compatibile terțe nedezvoltate, neautorizate sau neaprobate de Imilab și nu va realiza, nu va publica și nu va disemina instrumentele de mai sus;</p><p>4.1.6. Fără consimțământ în scris din partea Imilab, Utilizatorul nu va întreprinde nicio acțiune în ceea ce privește Software-ul sau informațiile cuprinse în acesta, inclusiv, dar fără a se limita la utilizarea, închirierea, împrumutarea, copierea, modificarea, configurarea unui link, reproducerea, compilarea, lansarea, publicarea, realizarea unui site web cu imagine în oglindă sau nu va utiliza neautorizat Software-ul pentru a dezvolta produse derivate, lucrări, servicii, inserturi, compatibilitate sau interconexiune asociată;</p><p>4.1.7. Nu va utiliza Software-ul pentru a publica, a transmite, a disemina sau a stoca orice fel de conținut care încalcă legislația și reglementările locale;</p><p>4.1.8. Nu va utiliza Software-ul pentru a publica, a transmite, a disemina sau a stoca orice fel de conținut care încalcă drepturi legitime, cum ar fi drepturile de proprietate intelectuală și secretele comerciale ale altora;</p><p>4.1.9. Nu va utiliza Software-ul pentru a publica, a transmite sau a disemina informații publicitare sau spam masiv;</p><p>4.1.10. Nu va utiliza Software-ul și alte servicii furnizate de Imilab, în nicio modalitate ilegală, în niciun scop ilegal sau în nicio manieră care contravine utilizării sub licență în temeiul prezentului Acord;</p><p><strong>4.2. Specificații privind publicarea informațiilor</strong></p><p>4.2.1. Puteți utiliza Software-ul pentru a publica informații, cum ar fi vederi, date, text, informații, nume de utilizator, imagini, fotografii, informații cu caracter personal, fișiere audio sau video, linkuri etc. create de dvs. sau pentru care aveți drept de publicare. Trebuie să garantați faptul că aveți drepturile de proprietate intelectuală sau că ați obținut autorizarea legală pentru informațiile încărcate și că utilizarea de către dvs. a Software-ului și a serviciilor nu încalcă drepturile sau interesele legitime ale terților.</p><p>4.2.2. În timpul utilizării Software-ului, aveți obligația de a respecta legislația și reglementările locale.</p><p>4.2.3. Nu veți utiliza Software-ul pentru a întreprinde următoarele acțiuni, inclusiv, dar fără a se limita la:</p><p>4.2.3.1. Producerea, reproducerea, publicarea, diseminarea sau stocarea oricărui tip de conținut care încalcă legislația și reglementările locale;</p><p>4.2.3.2. Publicarea, transmiterea, diseminarea sau stocarea oricărui tip de conținut care încalcă drepturi legitime, cum ar fi dreptul la reputație, dreptul la imagine, drepturile de proprietate intelectuală și secretele comerciale ale altora;</p><p>4.2.3.3. Inventarea unor fapte sau ascunderea adevărului pentru înșelarea sau păcălirea altora;</p><p>4.2.3.4. Publicarea, transmiterea sau diseminarea informațiilor publicitare sau a mesajelor spam;</p><p>4.2.3.5. Implicarea în alte acțiuni care încalcă legislația și reglementările locale etc.</p><p>4.2.4. Fără permisiunea Imilab, nu veți desfășura acțiuni comerciale în Software, cum ar fi publicitatea sau vânzarea bunurilor.</p><p><strong>4.3. Înțelegeți și sunteți de acord că:</strong></p><p><strong>4.3.1. Imilab va stabili dacă Utilizatorul este suspectat de încălcarea specificațiilor privind utilizarea de mai sus și, pe baza rezultatului stabilit, va suspenda sau va revoca licența de utilizare pe care v-a acordat-o sau va lua alte măsuri restrictive în conformitate cu prezentul Acord;</strong></p><p><strong>4.3.2. Imilab va șterge în mod direct orice informații suspectate că sunt ilegale sau că încalcă drepturile legitime ale altora sau prezentul Acord și care sunt publicate de către Utilizator în timpul utilizării Software-ului cu licență;</strong></p><p><strong>4.3.3. Dacă încălcați specificațiile privind utilizarea de mai sus și, prin aceasta, provocați daune terților, trebuie să vă asumați răspunderea în mod independent și în nume propriu și să scutiți de responsabilitate Imilab față de orice pierderi sau cheltuieli care decurg din acestea;</strong></p><p><strong>4.3.4. Utilizatorul va despăgubi și va scuti de responsabilitate Imilab față de orice pierderi, pretenții ale terților, sancțiuni administrative, daune și/sau cheltuieli, inclusiv onorarii avocațiale rezonabile, costuri de investigare și de colectare a dovezilor, suportate sau suferite de Imilab ca rezultat al încălcării de către Utilizator a legislației relevante sau a prezentului Acord.</strong></p><h1><strong>5. Politica de confidențialitate și protecția datelor cu caracter personal</strong></h1><p>5.1. Este important pentru Imilab să vă protejeze datele cu caracter personal. Pentru a oferi caracteristicile Software-ului și a îmbunătăți experiența de utilizare, Imilab va colecta anumite tipuri de date, conform prevederilor din Politica noastră de confidențialitate. Colectăm, utilizăm și protejăm datele dvs. în conformitate cu Politica noastră de confidențialitate. Politica de confidențialitate este disponibilă pe următorul site web <a style='word-break: break-word' href="https://www.imilab.com/doc/026c04/privacy/privacy.html">https://www.imilab.com/doc/026c04/privacy/privacy.html</a>.</p><p><strong>5.2. Este posibil să partajăm periodic cu Xiaomi datele legate de mărcile și serviciile Xiaomi/Mijia/Mitu, pentru a furniza și a îmbunătăți spectaculoasele produse și servicii (inclusiv software și hardware) realizate de Xiaomi și de companiile din ecosistemul Mi, precum și pentru a oferi o experiență de utilizare și caracteristici mai bune.</strong></p><h1><strong>6. Riscul aferent serviciilor și declarația de exonerare de răspundere</strong></h1><p>6.1. Utilizatorul trebuie să procure dispozitivul necesar pentru acces la internet și pentru utilizarea serviciilor de telecomunicații cu valoare adăugată prin dispozitivul terminal mobil și să suporte taxele de comunicare, taxele pentru informații și costurile asociate suportate pentru accesul la internet al dispozitivului terminal mobil de uz personal sau percepute de terți (inclusiv, dar fără a se limita la furnizorii de servicii de telecomunicații și de comunicații mobile). Dacă sunt necesare servicii de telecomunicații cu valoare adăugată, vi se recomandă să solicitați confirmarea costurilor din partea furnizorului de servicii de telecomunicații cu valoare adăugată.</p><p><strong>6.2. Nici Imilab, nici Partenerul său nu sunt răspunzători pentru niciun fel de pierderi suferite de către Utilizator din motive imputabile terților, cum ar fi erori ale liniilor de comunicații, probleme tehnice, erori de rețea sau defecțiuni ale dispozitivului terminal mobil, instabilitatea sistemului și diverși alți factori de forță majoră.</strong></p><p><strong>6.3. La fel precum majoritatea aplicațiilor software pe internet, Software-ul poate fi afectat de factori precum, dar fără a se limita la motive legate de utilizator, calitatea serviciilor de rețea, diferențele din mediul social etc. și, de asemenea, poate fi expus unor măsuri hărțuitoare legate de diverse probleme de securitate, cum ar fi utilizarea datelor Utilizatorului de către alte persoane, ceea ce are drept rezultat hărțuirea în viața reală; alte aplicații software descărcate și instalate de Utilizator sau alte site-uri web vizitate de Utilizator pot conține „troieni”și alți viruși, care amenință securitatea datelor și a informațiilor dispozitivului terminal al Utilizatorului, afectând ulterior utilizarea normală a Software-ului. Utilizatorul va crește gradul de securitate a informațiilor și de protecție a datelor de utilizare și va avea în vedere întărirea protecției prin parolă, pentru a evita pierderile și hărțuirea.</strong></p><p><strong>6.4. Atunci când Utilizatorul utilizează Software-ul sau solicită societății Imilab să furnizeze anumite servicii, Software-ul poate apela la software sau la sisteme terțe pentru a sprijini utilizarea sau accesul Utilizatorului. Rezultatele utilizării sau ale accesului vor fi oferite de către terț. Imilab nu garantează siguranța, acuratețea și eficiența rezultatelor obținute prin sprijinul respectivelor sisteme sau aplicații software și nici nu își asumă alte riscuri; dacă, prin aceasta, apar litigii sau daune, Imilab nu își asumă răspunderea.</strong></p><p><strong>6.5. Imilab atrage în mod special atenția Utilizatorului cu privire la faptul că, pentru a proteja dezvoltarea afacerilor și autonomia companiei, Imilab are dreptul de a modifica sau de a suspenda serviciile în orice moment fără notificarea Utilizatorului și fără niciun fel de răspundere față de Utilizator sau față de orice terț.</strong></p><p><strong>6.6. Cu excepția prevederilor explicite din legislație și din reglementări, vom depune toate eforturile pentru a ne asigura că Software-ul și tehnologia și informațiile corelate sunt sigure, eficiente, exacte și fiabile; totuși, în limitele impuse de tehnologia existentă, Utilizatorul înțelege că Imilab nu poate garanta aceste lucruri.</strong></p><p><strong>6.7. Utilizatorul va fi singurul răspunzător pentru vătămările corporale și pentru daunele accesorii și conexe, inclusiv, dar fără a se limita la pierderea profitului, pierderea datelor, întreruperea activității sau alte daune comerciale care decurg din sau în legătură cu: (1) utilizarea sau imposibilitatea utilizării Software-ului cu licență; (2) utilizarea neautorizată a Software-ului sau modificarea datelor Utilizatorului de către terți; (3) costurile și pierderile suportate de Utilizator pe parcursul utilizării Software-ului; (4) lipsa de înțelegere a Software-ului de către Utilizator; (5) alte pierderi legate de Software din motive neimputabile societății Imilab.</strong></p><p><strong>6.8. În cazul vătămării corporale și a daunelor economice sau a pierderilor care au fost sau ar putea fi cauzate de conduita Utilizatorului și de alți utilizatori software prin orice aplicații software sau care sunt cauzate de înșelarea sau de păcălirea Utilizatorului, partea aflată în culpă își va asuma întreaga răspundere care decurge din acestea.</strong></p><h1><strong>7. Declarație privind drepturile de proprietate intelectuală</strong></h1><p>7.1. Imilab este titularul drepturilor de proprietate intelectuală asupra Software-ului. Toate drepturile de proprietate intelectuală, cum ar fi dreptul de autor, marca comercială, brevetele, secretele comerciale etc. aferente Software-ului și toate informațiile legate de Software (inclusiv, dar fără a se limita la text, imagini, conținut audio, video, grafică, design de interfață, aspect, date sau documente electronice etc.) sunt protejate de legislația și reglementările locale și de tratatele internaționale corespunzătoare. Imilab beneficiază de drepturile de proprietate intelectuală de mai sus, cu excepția mărcii comerciale Xiaomi/Mijia/Mitu.</p><p>7.2. Fără consimțământul prealabil exprimat în scris al Imilab, Utilizatorul nu va utiliza în mod independent sau nu va transfera niciunul dintre drepturile de proprietate intelectuală de mai sus, indiferent de scop, comercial sau necomercial, și nici nu va permite terților să facă aceasta. Imilab își rezervă dreptul de introduce o acțiune în răspundere pentru astfel de acțiuni.</p><h1><strong>8. Modificarea</strong></h1><p><strong>8.1. Imilab își rezervă dreptul de a modifica periodic clauzele prezentului Acord la discreția sa exclusivă, iar clauzele modificate astfel vor fi publicate de îndată pe paginile web relevante. Dacă nu sunteți de acord cu modificările aduse, veți lua inițiativa anulării serviciilor. În cazul în care continuați utilizarea serviciilor, acest lucru va fi considerat acceptare din partea dvs. a Acordului modificat.</strong></p><p><strong>8.2. Imilab sau Partenerul își rezervă dreptul de a modifica sau de a schimba periodic, la discreția sa exclusivă, serviciile cu plată furnizate, criteriile de tarifare, modul de tarifare, tarifele serviciilor sau clauzele serviciilor. La furnizarea serviciilor, este posibil ca Imilab să înceapă să perceapă anumitor utilizatori taxe, în prezent sau în viitor. Dacă Utilizatorul refuză să plătească aceste taxe, Utilizatorul nu va mai putea continua să utilizeze serviciile relevante după începerea tarifării. </strong>Imilab și Partenerul său vor depune toate eforturile pentru a notifica Utilizatorului orice modificări sau schimbări prin e-mail sau în alt mod.</p><h1><strong>9. Legislaţia aplicabilă şi soluţionarea litigiilor</strong></h1><p>9.1. Valabilitatea și interpretarea prezentului Acord vor fi reglementate de legislația Republicii Populare Chineze (China continentală). În absența prevederilor legale relevante, se poate face referire la practicile comerciale naționale și/sau internaționale.</p><p>9.2. Prezentul Acord este semnat în districtul Xuhui, Shanghai, China.</p><p><strong>9.3. Atât Utilizatorul, cât și Imilab sunt de acord că orice litigiu care are legătură cu serviciile va fi soluționat mai întâi prin consultarea Părților. Dacă nu se poate ajunge la o soluție în urma consultărilor, oricare dintre Părți poate înainta litigiul spre soluționare instanței competente de la locul semnării prezentului Acord.</strong></p><h1><strong>10. Diverse</strong></h1><p>10.1. Pentru orice serviciu specific al Software-ului, este posibil să existe un acord separat și reguli comerciale corelate etc. (denumite colectiv în continuare drept “acordul separat”), de aceea, trebuie să citiți și să fiți de acord cu acordul separat relevant înainte de a utiliza un astfel de serviciu specific.</p><p>10.2. Acest Acord va intra în vigoare la data de <strong>30 Aprilie, 2021</strong>.</p><p>10.3. Rubricile clauzelor prezentului Acord au rol exclusiv de referință și vor fi ignorate în interpretarea prezentului Acord.</p><p>10.4. Dacă orice prevedere din prezentul Acord este sau devine nevalidă sau inopozabilă, indiferent de motiv, celelalte prevederi din prezenta rămân în vigoare și își produc efectele, fiind obligatorii pentru Părți.</p><p>Imilab</p></div>
<br/>
<br/>


</body></html>