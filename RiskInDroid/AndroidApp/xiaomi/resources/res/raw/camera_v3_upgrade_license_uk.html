<!DOCTYPE html>
<html lang="en">
<head>
	<meta charset="UTF-8">
	<meta name="viewport" content="width=device-width, initial-scale=1, maximum-scale=1, minimum-scale=1, user-scalable=no, minimal-ui">
	<meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black">
    <meta http-equiv="Pragma" content="no-cache">
    <meta http-equiv="Cache-Control" content="no-cache">
    <meta http-equiv="Expires" content="0">
	<title></title>
</head>
<body>
	<div class="main">
<p><strong>Ліцензійна й сервісна угода щодо використання програмного забезпечення</strong></p><p><strong>[Важлива примітка]</strong></p><p>Tianjin Hualai Technology Co., Ltd. (далі – «Hualai») цим нагадує користувачеві про необхідність уважно ознайомитися з цією Угодою про ліцензування й обслуговування програмного забезпечення (далі – «Угода»). <strong>Користувачі повинні уважно ознайомитися з умовами цієї Угоди, зокрема з положеннями, які стосуються виключення або обмеження відповідальності Hualai, урегулювання суперечок, а також чинних законів.</strong> <strong>Приділіть особливу увагу положенням, виділеним жирним шрифтом, які стосуються відмови від відповідальності або її обмеження. Після уважного вивчення Угоди прийміть або відхиліть її умови (неповнолітні повинні читати цю Угоду в присутності свого офіційного опікуна). Завантажуючи, встановлюючи та використовуючи програмне забезпечення, а також створюючи свій обліковий запис і входячи до нього, ви погоджуєтеся прийняти умови цієї Угоди.</strong></p><p><strong>Hualai зберігає за собою право вносити зміни до цієї Угоди. Оновлені умови цієї Угоди публікуються на офіційному веб-сайті або в програмному забезпеченні й набувають чинності в день публікації.</strong> Користувач може повторно завантажити й установити програмне забезпечення, а також ознайомитися з найновішою версією положень цієї Угоди на веб-сайті. <strong>Після внесення змін до умов цієї Угоди Hualai, якщо ви не приймаєте змінених умов, будь ласка, негайно припиніть використання програмного забезпечення та послуг для «IP-камери домашнього відеоспостереження Mi 1080p (з магнітним кріпленням)</strong>»<strong>, що надаються Hualai; подальше використання програмного забезпечення та послуг для «IP-камери домашнього відеоспостереження Mi 1080p (з магнітним кріпленням)», що надаються Hualai, вважатиметься прийняттям користувачем змінених умов цієї Угоди.</strong></p><h1><strong>1. Загальні положення</strong></h1><p>1.1. Ця Угода укладається між вами (далі – «Користувач») і компанією Hualai разом із її функціональним партнером (далі – «Партнер») відносно завантаження, встановлення й використання вами програмного забезпечення для «<strong>IP-камери домашнього відеоспостереження Mi 1080p (з магнітним кріпленням)</strong>» (далі – «Програмне забезпечення»)від Hualai, а також використання вами відповідних служб компанії Hualai.</p><p>1.2. Програмне забезпечення та послуги надаються компанією Hualai для встановлення, зокрема на мобільних інтелектуальних пристроях для надання послуг Hualai Користувачу, який використовує зазначений інтелектуальний термінал.</p><p>1.3. Право на володіння та керування Програмним забезпеченням і службами належать Hualai.</p><h1><strong>2. Сфера ліцензування Програмного забезпечення</strong></h1><p>2.1. Hualai надає Користувачеві персональну невиключну ліцензію, яка не підлягає передачі, на користування Програмним забезпеченням без права субліцензування.</p><p>2.2. Користувач може встановлювати, застосовувати, відображати й запускати Програмне забезпечення на одному мобільному пристрої в некомерційних цілях. Проте Користувач не може інсталювати, застосовувати або запускати Програмне забезпечення в комерційних цілях. Користувач не повинен копіювати, змінювати або модифікувати дані Програмного забезпечення, дані, що надсилаються в пам’ять кінцевого пристрою під час роботи Програмного забезпечення, або інтерактивні дані, що генеруються в разі взаємодії клієнта із сервером під час роботи Програмного забезпечення. Користувач не повинен запускати Програмне забезпечення з додатковими модулями, створювати жодних похідних робіт у будь-якій формі, зокрема додаткових модулів, а також отримувати доступ до Програмного забезпечення та відповідних систем за допомогою несанкціонованих сторонніх інструментів або послуг. Для продажу, копіювання або комерційного розповсюдження Програмного забезпечення (наприклад, попереднього встановлення або об’єднання ПЗ в пакет) необхідно отримати письмовий дозвіл і ліцензію компанії Hualai.</p><p>2.3. Без дозволу компанії Hualai Користувач не повинен встановлювати Програмне забезпечення на інших пристроях, які явно не схвалено компанією Hualai, зокрема, на телевізійних та ігрових приставках, телевізорах, DVD-плеєрах тощо.</p><p>2.4. Користувач може створити копію Програмного забезпечення з метою використання Програмного забезпечення та послуг, але ця копія має використовуватися лише як резервна. Резервна копія має містити всю інформацію про авторські права, яку наведено в оригінальному Програмному забезпеченні.</p><p>2.5. Компанія Hualai не надає Користувачу інші права, окрім випадків, коли це в явній формі передбачено цією Угодою. Якщо Користувач має намір скористатися будь-яким іншим правом, він повинен заздалегідь отримати письмову згоду від компанії Hualai.</p><h1><strong>3. Придбання, інсталювання й оновлення Програмного забезпечення</strong></h1><p>3.1. Користувач має встановити Програмне забезпечення, завантаживши його з веб-сайту (або в спосіб, визначений Hualai). Не завантажуйте Програмне забезпечення з невідомих веб-сайтів, щоб уникнути зараження мобільних пристроїв шкідливими програмами, які можуть знищити дані користувача або отримувати його конфіденційну інформацію. Якщо ви придбаєте програмне забезпечення або програму для встановлення з такою самою назвою, як у цього Програмного забезпечення, від третьої сторони, не уповноваженої компанією Hualai, Hualai не зможе гарантувати, що таке програмне забезпечення або програма нормально працюватиме, і Hualai не несе відповідальності за будь-яку заподіяну вам шкоду в цьому випадку.</p><p>3.2. Користувач повинен обрати версію Програмного забезпечення, що відповідає пристрою, на якому вона встановлюється. В іншому разі відповідальність за будь-які проблеми з Програмним забезпеченням, пристроєм, а також будь-які пошкодження, спричинені невідповідністю версії Програмного забезпечення й моделі пристрою, нестиме виключно Користувач.</p><p>3.3. Задля покращення взаємодії з Користувачем і оптимізації вмісту служб компанія Hualai залишає за собою право замінювати, модифікувати й оновлювати версію Програмного забезпечення, а також стягувати за це плату, але до внесення таких змін має отримувати вашу згоду. За замовчуванням для користувача, у Програмному забезпеченні увімкнена функція «нагадування про оновлення». Залежно від встановленої версії Програмного забезпечення компанія Hualai надає Користувачеві можливість самостійно вирішувати, чи вмикати цю функцію. Компанія Hualai не гарантує, що після випуску нової версії Програмного забезпечення старі версії працюватимуть належним чином.</p><h1><strong>4. Технічні характеристики використання</strong></h1><p><strong>4.1. Користувач може застосовувати Програмне забезпечення та послуги відповідно до умов цієї Угоди й чинного законодавства. Користувачу заборонено здійснювати наведені далі дії:</strong></p><p>4.1.1. Видаляти будь-яку інформацію про авторські права в Програмному забезпеченні та його копіях, змінювати, знищувати або обходити технічні заходи, вжиті в Програмному забезпеченні для захисту прав інтелектуальної власності;</p><p>4.1.2. Здійснювати зворотну розробку Програмного забезпечення (наприклад, розбирання й декомпілювання) або інші спроби отримати вихідний код Програмного забезпечення;</p><p>4.1.3. Додавати, вилучати або змінювати функції або ефекти запуску Програмного забезпечення, змінюючи або підробляючи інструкції та дані під час роботи Програмного забезпечення; іншим чином застосовувати або поширювати програми чи методи для досягнення вищезазначеного як у комерційних, так і в некомерційних цілях;</p><p>4.1.4. Застосовувати Програмне забезпечення для будь-яких дій, що завдають шкоди мережевій безпеці, зокрема: для використання незаконно отриманих даних або для несанкціонованого доступу до серверів чи облікових записів; несанкціонованого доступу до загальнодоступних мереж або операційних систем інших користувачів і знищення чи модифікації будь-якої розміщеної там інформації або додавання чогось до неї; несанкціонованих спроб виявлення, сканування або тестування слабких місць системи Програмного забезпечення чи мережі, а також інших дій, що є шкідливими для мережевої безпеки; спроб порушення належної роботи системи Програмного забезпечення або веб-сайту чи їхнього пошкодження, навмисного поширення шкідливих програм або вірусів чи виконання інших дій, що є втручанням у роботу мережевих інформаційних служб або є шкідливими для них; підроблення імені або частини імені пакета даних TCP/IP;</p><p>4.1.5. Здійснювати вхід або використовувати Програмне забезпечення й послуги через сумісне програмне забезпечення або системи третьої сторони, що не розроблені, не дозволені й не схвалені компанією Hualai, а також виготовляти, оприлюднювати й поширювати зазначені засоби;</p><p>4.1.6. Без письмової згоди компанії Hualai робити щось із Програмним забезпеченням або інформацією, що міститься в ньому, для розробки супутніх похідних продуктів, послуг, плагінів, а також для забезпечення сумісності й взаємозв’язку, зокрема шляхом використання, лізингу, позичання, копіювання, модифікації, надання посилання, відтворення, трансляції, випуску, публікації, створення образу веб-сайту або несанкціонованого використання Програмного забезпечення;</p><p>4.1.7. Використовувати Програмне забезпечення для публікування, передавання, розповсюдження або зберігання будь-якого вмісту, який порушує місцеві закони і вимоги нормативних документів;</p><p>4.1.8. Використовувати Програмне забезпечення для публікування, передавання, розповсюдження або зберігання будь-якого вмісту, який порушує законні права, зокрема, права інтелектуальної власності та комерційну таємницю інших осіб;</p><p>4.1.9. Використовувати Програмне забезпечення для публікації, передавання або поширення рекламної інформації або спаму в групових розсилках;</p><p>4.1.10. Використовувати Програмне забезпечення та інші служби компанії Hualai в будь-який незаконний спосіб, для будь-яких незаконних цілей або будь-яким чином, що порушує умови використання в рамках цієї Угоди;</p><p><strong>4.2. Технічні характеристики для публікації інформації</strong></p><p>4.2.1. Ви можете використовувати Програмне забезпечення для поширення такої інформації, як особисті думки, факти, текст, відомості, імена користувачів, зображення, фотографії, особисті дані, звукові чи відеофайли, посилання тощо, створені вами або такі, які ви маєте право публікувати. Ви повинні гарантувати, що маєте права інтелектуальної власності або отримали законний дозвіл стосовно інформації, яку ви завантажили, а також що використання вами Програмного забезпечення та служб не порушує жодних законних прав або інтересів будь-якої третьої сторони.</p><p>4.2.2. Використовуючи Програмне забезпечення, ви зобов’язуєтеся дотримуватись усіх місцевих законів і норм.</p><p>4.2.3. Ви не маєте права використовувати Програмне забезпечення для здійснення таких дій:</p><p>4.2.3.1. Створення, відтворення, публікація, розповсюдження та зберігання контенту, який порушує місцеве законодавство;</p><p>4.2.3.2. Публікування, передавання, розповсюдження та зберігання вмісту, який порушує законні права, зокрема право на репутацію, іміджеві права, права на інтелектуальну власність і комерційні таємниці третіх сторін;</p><p>4.2.3.3. Фабрикування фактів або приховування істини з метою обману або введення в оману інших осіб;</p><p>4.2.3.4. Публікування, передавання або розповсюдження рекламної інформації або спаму;</p><p>4.2.3.5. Застосовувати інші дії, які порушують місцеве законодавство.</p><p>4.2.4. Без дозволу Hualai ви не повинні провадити в Програмному забезпеченні будь-яку комерційну діяльність, наприклад рекламну діяльність або продаж товарів.</p><p><strong>4.3. Ви розумієте та погоджуєтеся, що:</strong></p><p><strong>4.3.1. Компанія Hualai вирішує, чи підозрюється Користувач у порушенні зазначених вище умов використання, і на підставі такого рішення призупиняє чи припиняє дію наданої вам ліцензії або вживає інші обмежувальні заходи, дозволені відповідно до цієї Угоди;</strong></p><p><strong>4.3.2. Hualai безпосередньо видаляє будь-яку інформацію, що публікується Користувачем під час використання цього ліцензованого Програмного забезпечення, якщо вона викликає підозри щодо незаконності, порушення законних прав інших осіб або умов цієї Угоди;</strong></p><p><strong>4.3.3. Якщо ви порушуєте вказані вище вимоги щодо використання, завдаючи таким чином збитків третім сторонам, ви маєте самостійно взяти на себе повну відповідальність і звільнити Hualai від будь-яких пов’язаних із цим збитків або витрат;</strong></p><p><strong>4.3.4. Користувач звільняє та захищає компанію Hualai від усіх збитків, претензій третіх сторін, адміністративних штрафів, видатків і (або) витрат (зокрема, обґрунтованих сум витрат на юридичні послуги, ведення розслідування та збирання доказів), яких компанія Hualai зазнає в результаті порушення Користувачем відповідних законів або невиконання умов цієї Угоди.</strong></p><h1><strong>5. Політика конфіденційності та захист особистих даних</strong></h1><p>5.1. Захист ваших особистих даних є важливим для компанії Hualai. Щоб надавати функції Програмного забезпечення та зробити його використання зручнішим, компанія Hualai буде збирати певні типи даних, як зазначено в нашій Політиці конфіденційності. Ми збираємо, використовуємо та захищаємо ваші дані відповідно до нашої Політики конфіденційності. Політику конфіденційності опубліковано на цій веб-сторінці [<a href="https://privacy.hualaikeji.com/gdpr/UK">https://privacy.hualaikeji.com/gdpr/UK</a>].</p><p><strong>5.2. Час від часу ми можемо передавати компанії Xiaomi дані, пов’язані з брендами та службами Xiaomi/Mijia/Mitu, щоб надавати й покращувати продукти та служби (зокрема програмне забезпечення та обладнання) компанії Xiaomi та інших компаній Екосистеми Mi, а також удосконалювати їх функції та взаємодію з користувачами.</strong></p><h1><strong>6. Ризики під час обслуговування та відмова від відповідальності</strong></h1><p>6.1. Користувач має придбати пристрій для доступу до Інтернету й замовити платні телекомунікаційні послуги для мобільного пристрою, оплачувати зв’язок, інформаційні збори та нести супутні витрати на доступ до Інтернету з особистого мобільного пристрою або послуги третіх сторін (зокрема, постачальників телекомунікаційних послуг і послуг мобільного зв’язку). Якщо потрібні платні телекомунікаційні послуги, рекомендуємо уточнити їхню вартість у їх постачальника.</p><p><strong>6.2. Компанія Hualai та її Партнер не несуть відповідальності за збитки, яких зазнав Користувач із вини третіх сторін, як-от через відмову ліній зв’язку, технічні проблеми, відмову мереж і мобільних пристроїв, нестабільну роботу систем та інші форс-мажорні обставини.</strong></p><p><strong>6.3. Це Програмне забезпечення, як і більшість інших веб-програм, може залежати, зокрема, від таких чинників, як відмінності в поведінці користувачів, якість мережевої послуги, відмінності соціального середовища тощо. Це Програмне забезпечення може також піддаватися дії несприятливих факторів, пов’язаних із різноманітними проблемами безпеки, наприклад використання даних Користувача іншими особами, що в результаті спричинить занепокоєння в реальному житті; інше програмне забезпечення, яке завантажується та встановлюється Користувачем, або інші відвідувані ним веб-сайти, які містять «троянські програми» й інші віруси, що становлять загрозу для безпеки інформації й даних на пристрої Користувача, порушуючи належну роботу Програмного забезпечення. Користувач має збільшувати власну обізнаність про інформаційну безпеку й захист користувацьких даних, а також уважно ставитися до захисту паролів, щоб уникнути виникнення шкоди або домагань.</strong></p><p><strong>6.4. Коли Користувач застосовує Програмне забезпечення або звертається до компанії Hualai за наданням певних послуг, Програмне забезпечення може зв’язуватися з системою або програмним забезпеченням третьої сторони, щоб забезпечити для Користувача можливість доступу або використання. Результати надання такого доступу або використання забезпечуються третьою стороною. Компанія Hualai не гарантує безпеки, точності й ефективності результатів, досягнутих завдяки зазначеній системі або програмному забезпеченню, а також не несе інші потенційні ризики; компанія Hualai не несе відповідальності в разі виникнення спірних питань або завдання шкоди.</strong></p><p><strong>6.5. Компанія Hualai звертає особливу увагу Користувача на те, що заради забезпечення ділового розвитку й автономності компанії Hualai вона має право в будь-який час вносити зміни до послуг або припиняти їх дію, не повідомляючи про це Користувача й не беручи жодної відповідальності перед Користувачем або будь-якою третьою стороною.</strong></p><p><strong>6.6. Якщо іншого явно не передбачено законодавством, ми робитимемо все можливе, щоб Програмне забезпечення та пов’язані з ним технології та інформація були безпечними, ефективними, точними й надійними. Проте Користувач має розуміти, що компанія Hualai не може цього гарантувати, враховуючи стан наявних технологій.</strong></p><p><strong>6.7. Користувач несе виключну відповідальність за будь-яку особисту шкоду, побічні або непрямі збитки, зокрема, за втрачену вигоду, втрачені дані, припинення комерційної діяльності або інші комерційні збитки, які виникають через або внаслідок: (1) використання або не використання ліцензійного Програмного забезпечення; (2) несанкціонованого використання Програмного забезпечення або зміни даних Користувача третьою особою; (3) витрат або збитків, яких зазнав Користувач під час використання Програмного забезпечення; (4) неправильного розуміння Програмного забезпечення Користувачем; (5) інших збитків, пов’язаних із Програмним забезпеченням і не пов’язаних із компанією Hualai.</strong></p><p><strong>6.8. У випадку будь-яких особистих або матеріальних збитків чи втрат, які спричинено або може бути спричинено діями Користувача й інших користувачів із застосуванням будь-якого програмного забезпечення або через введення Користувача в оману, винна сторона несе всю відповідальність за такі дії.</strong></p><h1><strong>7. Заява щодо прав інтелектуальної власності</strong></h1><p>7.1. Усі права інтелектуальної власності на Програмне забезпечення належать компанії Hualai. Усі права інтелектуальної власності, зокрема авторське право, торговельна марка, патент, комерційна таємниця тощо, які пов’язані з цим Програмним забезпеченням, а також уся інформація, пов’язана з цим Програмним забезпеченням (зокрема, текст, зображення, звукові файли, відеофайли, графіка, дизайн інтерфейсу, макет, дані або електронні документи тощо), охороняються місцевими законами та нормативними актами, а також відповідними міжнародними угодами. Hualai є носієм зазначених прав інтелектуальної власності, окрім торговельних марок Xiaomi/Mijia/Mitu.</p><p>7.2. Без попередньої письмової згоди Hualai Користувач не може самостійно використовувати або передавати у використання будь-які із зазначених прав інтелектуальної власності для будь-яких комерційних або некомерційних цілей, а також дозволяти це будь-якій третій стороні. Hualai зберігає за собою право на судове переслідування за вчинення таких дій.</p><h1><strong>8. Внесення змін</strong></h1><p><strong>8.1. Компанія Hualai зберігає за собою право періодично та на власний розсуд вносити зміни до умов цієї Угоди. Будь-які такі зміни будуть вчасно публікуватися на відповідних веб-сторінках. Якщо ви не погоджуєтеся з внесеними змінами, ви маєте припинити користування послугами. Якщо ви продовжуєте користуватися послугами, це означає, що ви погоджуєтеся з внесеними змінами.</strong></p><p><strong>8.2. Hualai або Партнер залишає за собою право періодично та на власний розсуд вносити зміни до платних послуг, критеріїв оплати, режиму оплати, оплати послуг або умов їх надання. Під час надання служб Hualai може почати брати з деяких користувачів певну плату – тепер або в майбутньому. Якщо Користувач відмовиться вносити плату, після набуття чинності зазначених змін він не зможе продовжувати використання відповідних послуг. </strong>Hualai та її Партнер робитимуть усе можливе, щоб повідомити Користувача про будь-які зміни або доповнення електронною поштою чи іншим чином.</p><h1><strong>9. Чинне законодавство та врегулювання спорів</strong></h1><p>9.1. Дійсність і тлумачення цієї Угоди регулюються законами материкової частини Китайської Народної Республіки. За відсутності відповідних правових положень можна посилатися на міжнародні та (або) місцеві норми ведення бізнесу.</p><p>9.2. Цю Угоду підписано в районі Нанкай, Тяньцзінь, Китай.</p><p><strong>9.3. Користувач і компанія Hualai погоджуються, що будь-який спір, що виник внаслідок надання служб, спочатку має вирішуватися шляхом переговорів між Сторонами. Якщо шляхом переговорів згоди досягти не вдається, будь-яка зі Сторін може звернутися до суду компетентної юрисдикції за місцем підписання цієї Угоди.</strong></p><h1><strong>10. Інші положення</strong></h1><p>10.1. Для певної послуги Програмного забезпечення може існувати окрема угода й відповідні бізнес-правила (далі разом – «окрема угода»). Перш ніж користуватися такою послугою, прочитайте й прийміть умови відповідної окремої угоди.</p><p>10.2. Ця Угода набирає чинності 4 травня 2020 року.</p><p>10.3. Заголовки всіх положень цієї Угоди наведено виключно для зручності посилання й ігноруються під час тлумачення цієї Угоди.</p><p>10.4. Якщо будь-яке положення цієї Угоди є або стає недійсним, або втрачає позовну силу з будь-яких причин, інші положення цієї Угоди залишаються чинними й обов’язковими для виконання обома її Сторонами.</p><p>Hualai</p>
</div>
</body>
</html>